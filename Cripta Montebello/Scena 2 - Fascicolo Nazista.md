### SCENA 1: Il Fascicolo Nazista

![[CopertinaFascicolo.png]]
### Aspetto Fisico

Cartellina di cartone grigio, bordi consumati. Timbro dell'Ahnenerbe (divisione occulta delle SS) in alto a destra, sbiadito. Numero di protocollo: **AH-1944-0781-RM**. Etichetta dattiloscritta: **"PROJEKT GRAUGEIST - Montebello"**.

Contiene documenti in tedesco e italiano, alcuni dattiloscritti, altri manoscritti. Macchie di umidità sui bordi. Alcune pagine mancano, strappate di proposito.

## DOCUMENTO 1: Rapporto Iniziale

**Intestazione:** Ahnenerbe - Sezione Italia **Data:** 12 marzo 1944 **Da:** SS-Hauptsturmführer Werner Kessler **A:** Reichsführer-SS, Ufficio Ricerche Ancestrali **Oggetto:** Anomalia Montebello - Primo Rapporto

---

_Onorevole Reichsführer,_

_In seguito alle segnalazioni dei nostri informatori locali, ho condotto personalmente un sopralluogo presso la Rocca di Montebello, provincia di Rimini. Le voci popolari sulla cosiddetta "Azzurrina" nascondono qualcosa di più significativo._

_I contadini della zona evitano le rovine dopo il tramonto. Parlano di "aria cattiva" e di animali che muoiono senza causa apparente nelle vicinanze. Un pastore locale, interrogato con metodi appropriati, ha confessato che suo nonno aveva visto "uomini grigi" uscire da una porta nella roccia, decenni fa._

_Ho individuato quella che sembra essere l'entrata di una cripta sotterranea, murata con pietre più recenti rispetto alla struttura originale. Le iscrizioni sulla muratura sono in latino ecclesiastico e sembrano essere di natura apotropaica._

_Richiedo autorizzazione per procedere con l'apertura e l'esplorazione._

_Heil Hitler._

_Werner Kessler_

---

## DOCUMENTO 2: Autorizzazione

**Intestazione:** Reichsführer-SS - Ufficio Personale **Data:** 3 aprile 1944 **Timbro:** GEHEIM (Segreto)

---

_All'attenzione di SS-Hauptsturmführer Kessler,_

_Autorizzazione concessa per Projekt Graugeist. Fondi stanziati. Personale assegnato: una squadra di genieri, un medico, due specialisti dell'Ahnenerbe._

_Priorità: recupero di qualsiasi artefatto o conoscenza utilizzabile per lo sforzo bellico. Il Reichsführer è particolarmente interessato a fenomeni che coinvolgano la sopravvivenza oltre la morte fisica._

_Discrezione assoluta. Nessun coinvolgimento delle autorità italiane._

_Firma illeggibile_

---

## DOCUMENTO 3: Diario di Scavo (Frammenti)

**Quaderno a righe, copertina nera. Scrittura a mano, inchiostro blu sbiadito. Molte pagine strappate.**

---

**18 aprile 1944**

Rimosso il primo strato di muratura. Dietro, un corridoio. L'aria che esce è fredda, molto più fredda di quanto dovrebbe essere. Schmidt dice che è normale per ambienti sotterranei. Non sono convinto.

**21 aprile 1944**

Abbiamo perso Gruber. È entrato nel corridoio per prendere misure. L'abbiamo trovato seduto contro il muro, occhi aperti, morto. Nessuna ferita visibile. Il dottor Hoffmann dice arresto cardiaco. Gruber aveva 26 anni e passava ogni controllo medico.

Sotto le unghie aveva polvere grigia.

**24 aprile 1944**

Secondo tentativo. Questa volta ho mandato tre uomini insieme, armati. Sono tornati dopo venti minuti. Müller non parlava. Fissava il vuoto. Ha detto una sola cosa prima di essere sedato: "C'è qualcuno nel buio. Voleva entrare nella mia testa."

**27 aprile 1944**

Hoffmann ha esaminato i campioni di polvere. Non è polvite normale. Contiene frammenti ossei microscopici e qualcosa che non riesce a identificare. Sostanza organica sconosciuta.

Ho fatto sigillare nuovamente l'ingresso. Servono altri metodi.

**3 maggio 1944**

Contattato tramite canali riservati un esperto locale di "tradizioni antiche". Un italiano, professore universitario prima delle leggi razziali. Sa qualcosa. Parla di "non-morti" e di "custodi". Dice che quello che abbiamo trovato è una prigione, non una tomba. Qualcuno è stato murato vivo. Qualcuno che non poteva morire.

Ha chiesto molto denaro per dirci come entrare senza morire. Stiamo negoziando.

**8 maggio 1944**

[Pagina parzialmente strappata]

...il professore dice che serve sangue. Non sangue qualsiasi. Sangue di qualcuno che ha già "attraversato la soglia". Non capisco cosa intenda. Chiede tempo per...

[Resto mancante]

**[Data illeggibile, inchiostro diverso, scrittura più frettolosa]**

Gli Alleati avanzano. Ordine di evacuare. Ho nascosto i materiali più importanti. Se qualcuno troverà questo fascicolo, sappia che sotto Montebello c'è qualcosa. Qualcosa che vuole uscire.

Non abbiamo trovato l'arma che cercavamo. Abbiamo trovato qualcosa di peggio.

Dio ci perdoni.

W.K.

---

## DOCUMENTO 4: Scheda Tecnica

**Foglio dattiloscritto, formato A4, timbro Ahnenerbe**

---

**PROJEKT GRAUGEIST - Scheda Riassuntiva**

**Ubicazione:** Rocca di Montebello, Comune di Poggio Torriana (ex Poggio Berni), Provincia di Rimini, Italia

**Natura dell'anomalia:** Presumibile entità incorporea o parzialmente corporea con capacità di possessione mentale. Resistente a metodi di contenimento convenzionali.

**Vittime confermate:** 3 (un morto, due con danni psichici permanenti)

**Ipotesi di lavoro:** Soggetto intrappolato in stato di animazione sospesa. Tenta di usare corpi umani per fuggire. I corpi non reggono il trasferimento.

**Requisiti per l'accesso (non verificati):**

- Sangue di "iniziato" (definizione incerta)
- Oggetto di ancoraggio posseduto da terzi (ubicazione sconosciuta)
- Possibile rituale di apertura (documentazione insufficiente)

**Raccomandazioni:** Progetto sospeso. Riprendere solo con risorse adeguate e personale... [resto illeggibile]

---

## DOCUMENTO 5: Fotografia

**Foto in bianco e nero, 10x15cm, bordi ondulati**

Mostra l'ingresso della cripta prima della ri-sigillatura. Arco di pietra, simboli incisi sull'architrave. Nella foto, un ufficiale tedesco indica qualcosa sul muro.
![[FotoIngresso.png]]

Sul retro, a matita: _"Ingresso principale. Notare i sigilli - non rimuovere senza protezione adeguata. W.K."_

---

## DOCUMENTO 6: Lettera Non Spedita

**Foglio piegato, scrittura a mano, tedesco**

---

_Mia cara Helga,_

_Non so se questa lettera ti raggiungerà mai. Le cose qui sono diventate strane. Non posso dirti dove sono o cosa faccio, ma ho bisogno di scrivere a qualcuno._

_Abbiamo trovato qualcosa che non dovrebbe esistere. Non fantasmi come nei racconti. Qualcosa di peggio. Qualcosa di intelligente, che aspetta. Che ci odia._

_Ho visto Gruber morire senza una ferita. Ho visto Müller, il più coraggioso di noi, piangere come un bambino. Ho sentito qualcosa toccare i miei pensieri, solo per un istante, prima di fuggire dal corridoio._

_Se muoio qui, sappi che..._

[La lettera si interrompe]

---

# DOCUMENTO 7: Appunti di Ricerca

**Foglio A4 piegato in quattro, scrittura moderna a penna nera, italiano. Margini pieni di annotazioni. Chiaramente aggiunto dopo il recupero del fascicolo.**

---
### Lato Frontale

_MONTEBELLO - Note operative_

_Verificare coordinate da mappa tedesca - FATTO, corrispondono_

_Contattare R. per documenti catastali - in corso, problemi con accesso archivio_

_Permessi ristrutturazione - copertura perfetta, ditta Costruzioni Valmarecchia contattata_

_IMPORTANTE: servono soggetti adatti. I mortali muoiono. Cercare alternative._

~~_Provare con ghoul?_~~ _No, stesso problema. Serve qualcosa di più._

---

_Piste da seguire:_

_1. Chiesa di San Giovanni in Galilea (Borghi) - archivio parrocchiale intatto dal 1400. Don Emilio anziano, collaborativo se pagato. REGISTRI NASCITE/MORTI famiglia Del Colle (ramo locale Balsamo?). Verificare anomalie longevità._

_2. Biblioteca Malatestiana Cesena - sezione manoscritti. Cercare riferimento a "Confraternita della Buona Morte" - attiva zona Montebello fino al 1500, poi sparita. Collegamento con sigilli sulla cripta?_

_3. L'operaio - ha detto qualcosa prima di morire? Recuperare testimonianze._

---

### Lato Posteriore

_IPOTESI DI LAVORO:_

_Quello che c'è sotto non è un fantasma. I tedeschi non capivano con cosa avevano a che fare. Io sì._

_Il "custode" cerca un corpo compatibile. I mortali si consumano. I ghoul durano poco di più. Serve sangue vero, vecchio, compatibile._

_Due possibilità:_ _- Discendenza diretta (improbabile, linea interrotta?)_ _- Affinità di clan (quale? I Divoratori di Morte o i loro eredi veneziani?)_

_Se è quello che penso, abbiamo trovato qualcosa che tutti credevano perduto. Il valore è incalcolabile. Ma anche il rischio._

_NOTA: se è un Anziano di quella stirpe, NON sottovalutare. Secoli di torpore non significano debolezza. Significa fame._

---

_Chiesa San Giovanni - priorità alta_ _I registri potrebbero confermare tutto. La famiglia Del Colle/Balsamo compare nei morti ma anche nei battesimi per quasi 300 anni. Troppi vecchi. Troppi "morti nel sonno a età avanzata". Qualcuno li proteggeva. O qualcosa._

---

## DOCUMENTO 8: Foglio Strappato da Quaderno

**Carta a quadretti, strappata di fretta. Grafia diversa dal documento 7, più nervosa.**

---

_Non mi piace. R. dice di andare avanti ma qualcosa non torna._

_Sono andato alla chiesa. Don Emilio mi ha fatto vedere i registri. Quello che ho trovato..._

_La famiglia Del Colle: prima attestazione 1453. Dal nulla. Nessun matrimonio con famiglie locali precedente. Compaiono e basta, già con proprietà e denaro._

_1453. Un anno dopo la caduta di Costantinopoli. Un anno dopo che "quelli di Venezia" hanno iniziato a muoversi in Italia._

_Ma il dettaglio peggiore: i Del Colle avevano un rapporto strano con la Rocca di Montebello. Nei registri c'è un lascito del 1461 - una "donazione perpetua per la manutenzione della cappella inferiore". Cappella che oggi non esiste nelle mappe._

_La cripta. Pagavano per tenerla chiusa? O per tenerla aperta?_

_E poi ho trovato questo nome, ripetuto nei registri delle messe di suffragio fino al 1789: "Teodoro di Montefeltro". Messe pagate ogni anno, stesso giorno, dalla famiglia Del Colle. Per un morto che non è mai stato sepolto in quella chiesa._

_Chi paga messe per 300 anni per qualcuno che non è parente?_

---

## DOCUMENTO 9: Fotocopia Sbiadita

**Fotocopia di una pagina di registro antico, latino. Annotazioni a margine in penna rossa moderna.**

---

_[Testo originale, latino ecclesiastico]_

_Anno Domini 1461, die 15 octobris_ _Donatio perpetua pro custodia sacelli inferioris Montisbelli_ _A familia Del Colle, in memoria Theodori de Montefeltro_ _Ut requiescat donec tempus advenerit_

_[Annotazione moderna a margine]_

_"Affinché riposi finché il tempo non giunga" - riposi da cosa? Quale tempo? Questo non è linguaggio funerario normale. È un VINCOLO._

_[Altra annotazione]_

_Sacellum inferius = cappella inferiore = cripta. Era tutto documentato. Nascosto in piena vista._

---

## DOCUMENTO 10: Biglietto Scritto in Fretta

**Cartoncino da visita sul retro, grafia frettolosa**

---

_R. - ho trovato troppo. La chiesa, i registri, le messe._

_Non è un Giovanni. È più vecchio. È quello che c'era PRIMA dei Giovanni._

_Se è sveglio e ci aspetta, siamo fottuti. Se dorme ancora, forse possiamo_

_[il testo si interrompe]_

---

## DOCUMENTO 11: Ultima Pagina del Fascicolo

**Foglio stampato, sembrava una email convertita in PDF poi stampata. Data recente.**

---

**Da:** [oscurato] **A:** [oscurato] **Oggetto:** RE: Aggiornamento Montebello **Data:** [circa 4 mesi fa]

---

_Ricevuto il tuo rapporto. Interessante ma inconcludente._

_I lavori di ristrutturazione procedono. L'operaio è stato un incidente sfortunato. Il Principe  sta facendo domande - teniamolo d'occhio ma non preoccuparti. Non sa nulla. Non può sapere._

_Continua con la ricerca alla chiesa. I registri parrocchiali sono la chiave. Se la famiglia Del Colle era davvero il tramite, ci sarà traccia dell'oggetto da qualche parte. Lasciti, eredità, inventari._

_Ricorda: l'obiettivo non è svegliare il custode. È trovare quello che lo tiene legato. Con quell'oggetto in mano, tutto cambia._

_Non sottovalutare la Camarilla locale. Sono deboli ma non stupidi. E se il Principe scopre cosa nasconde la sua preziosa discendenza..._

_Aspetto aggiornamenti. R._

## Cosa i PG Possono Dedurre

**Dal fascicolo nazista:**

- I tedeschi hanno trovato la cripta ma non sono riusciti a entrare
- Qualcosa dentro possiede e uccide chi entra
- Serve "sangue di iniziato" per entrare (probabilmente sangue vampirico)
- C'è un "oggetto di ancoraggio" da qualche parte
- Qualcuno ha già studiato questi documenti e sta agendo

**Dal post-it recente:**

- Qualcun altro ha questo fascicolo da tempo
- Ha organizzato i lavori di ristrutturazione come copertura
- Sa che servono "soggetti adatti" (vampiri?)
- È organizzato e metodico

**Domande aperte:**

- Chi ha aggiunto il post-it?
- Chi è "R." menzionato nell'appunto?
- Perché la Bottonaia ha una foto collegata a questo?
- I lavori di ristrutturazione sono collegati ai vampiri del Sabbat?

---

## La Foto della Bottonaia

Quando i PG mostrano il fascicolo alla Bottonaia o viceversa, il collegamento diventa chiaro.

**La foto che lei possiede è praticamente identica, anche se disegnata, al disegno dei PG.

---

## Elementi per Avventure Future

**Il "professore" italiano:** Chi era l'esperto consultato dai nazisti? È ancora vivo? Se era un vampiro, potrebbe essere ancora attivo.

**I documenti mancanti:** Pagine strappate dal diario, documenti spariti. Chi li ha presi e quando?

**Il destino di Kessler:** Il diario suggerisce che ha nascosto altri materiali prima dell'evacuazione. Dove? Esistono altri fascicoli del Projekt Graugeist?

**"R." del post-it:** Un nome da scoprire. Un vampiro del Sabbat? Un agente indipendente? Un Giovanni interessato ai segreti Cappadociani?

**L'uomo della foto:** Identità da scoprire. È lui che ha orchestrato tutto? È un vampiro antico sotto copertura?
